
<section>
    <div class="container edc-content-page">
    <h1>Flexibilita</h1>
    <div class="content-block">            
        <p><strong>Flexibilitou se v energetice označuje schopnost energetického systému rychle a efektivně reagovat na změny v poptávce a nabídce energie. Znamená to, že systém může přizpůsobit výrobu, spotřebu nebo skladování energie podle aktuálních potřeb a podmínek. Flexibilita úzce souvisí s agregací a akumulací energie.</strong></p>

        <p>V soustavě již dnes existuje nepřeberné množství typů flexibility: odběrná místa nebo velké spotřebiče typu výrobní podnik regulující svou spotřebu, zdroje elektřiny jako dieselové generátory či plynové kogenerace, běžné výrobní zdroje typu elektrárny nebo teplárny, které umí regulovat svou dodávku, regulační rychlé plynové zdroje, bateriová úložiště, ovládané nabíjení elektromobilů a podobně.</p>

        <p>Příkladem velkého tradičního flexibilního zdroje jsou plynové elektrárny, které i v běžném provozu dokážou v případě potřeby rychle zvýšit nebo snížit svou výrobu. Tím mohou vyrovnávat výkyvy způsobené obnovitelnými zdroji. Flexibilitu sítě může rovněž ve chvílích nadbytku energie podpořit i omezení výroby ve větrných a fotovoltaických elektrárnách.</p>

    </div>

    <div class="content-block"> 
        <h3>Role EDC v rámci flexibility:</h3>

        <ul>
            <li>Flexibilita představuje schopnost přizpůsobit svoji výrobu či spotřebu okamžitým potřebám celé sítě.</li>
            <li>EDC zajistí, že budou moci flexibilitu nabízet i koncoví zákazníci z řad firem, domácností či komunit – například běžný byt, rodinný dům, firemní odběr nebo majitelé fotovoltaických elektráren.</li>
        </ul>
    </div>

    <div class="content-block"> 
        <ul>
            <li>Spotřebitelé mají možnost přizpůsobit svou spotřebu energie na základě momentálních cen či dostupnosti elektřiny. Domácnosti a firmy mohou například využívat chytré technologie, které automaticky mění spotřebu energie podle tržních signálů. To může mimo jiné zahrnovat odklad spotřeby, všechny druhy přeměny elektrické energie na tepelnou (vytápění, ohřev vody či přihřívání bazénů) nebo řízení dobíjení elektromobilů.</li>
            <li>Do české legislativy zavádí pojem flexibilita aktuálně projednávaná novela energetického zákona, tzv. Lex OZE III. EDC bude po rozšíření svých služeb hrát významnou roli právě ve sběru dat a řízení flexibility.</li>
        </ul>
    </div>
    <div class="content-block">
        <h3>Přínosy flexibility pro budoucí energetiku</h3>

        <ul>
            <li>Pomůže efektivněji využívat výrobu z obnovitelných zdrojů energie, jež jsou proměnlivé a závislé na přírodních podmínkách, jako je sluneční svit nebo vítr.</li>
            <li>Přispěje k udržení rovnováhy mezi výrobou a spotřebou energie, kterou je nutno zajistit v každém okamžiku.</li>
            <li>Umožní efektivnější využití dostupných energetických zdrojů a sníží potřebu nových záložních zdrojů.</li>
            <li>Nabídne jednotlivcům, komunitám a podnikům možnost lépe spravovat svou vlastní spotřebu a výrobu energie.</li>
        </ul>
    </div>
</section>
