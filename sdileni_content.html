
<section>
    <div class="container edc-content-page">
    <h1>Sdílení elektřiny</h1>
    <div class="content-block">            
        <p><strong>Reálný start sdílení elektřiny v rámci komunitní energetiky umožnilo Elektroenergetické datové centrum (EDC) spuštěním první fáze svých služeb – tzv. dočasného řešení – 1. srpna 2024.</strong> Od tohoto data se mohou žadatelé registrovat u EDC, což je nezbytnou podmínkou pro zahájení sdílení elektřiny.</p>

        <p>Sdílení elektřiny je základem komunitní energetiky. Ta představuje model výroby a spotřeby energie, kde místní komunity vlastní, provozují nebo mají podíl na energetických zařízeních, jako jsou solární panely, větrné turbíny nebo bioplynové stanice. Tento model umožňuje obyvatelům a místním organizacím aktivně se podílet na výrobě čisté energie, snižovat své energetické náklady i uhlíkovou stopu, a naopak zvyšovat energetickou soběstačnost. Komunitní energetika také podporuje lokální ekonomiku a posiluje sociální soudržnost tím, že zapojuje komunitu do rozhodovacích procesů a zajišťuje, že zisky z výroby energie zůstávají v místním prostředí.</p>

        <p>Do české legislativy zavádí komunitní energetiku novela energetického zákona, tzv. Lex OZE II, která nabyla účinnosti dne 1. 1. 2024.</p>

        <p>Sdílení elektřiny je možné po celé České republice bez ohledu na distribuční oblast, úroveň napětí, dodavatele energie či kategorii zákazníka. Zapojené lokality nemusí být registrovány pod stejným zákazníkem nebo subjektem.</p>
    </div>

    <div class="content-block"> 
        <h3>Pravidla sdílení</h3>

        <ul>
            <li>Elektřinu lze sdílet pouze ve stejný moment (čtvrthodinu), ve kterém byla vyrobena. Vyrobenou elektřinu nelze v rámci sdílení využít později např. večer, nebo jiný den.</li>
            <li>Sdílení je účetní operace. Sdílení elektřiny neznamená její reálnou přepravu z jednoho místa do druhého. O množství nasdílené elektřiny se pouze upraví (poníží) faktura za elektřinu u dodavatele.</li>
            <li>Všichni účastníci sdílení musí mít nainstalovaný elektroměr, který umožňuje elektřinu měřit průběhově, tedy po jednotlivých čtvrthodinových intervalech. Místo, kde je instalovaná výrobna, již má průběhové měření většinou nainstalováno. U místa, kam se bude sdílet, musí příslušný distributor provést instalaci průběhového měření bezplatně.</li>
        </ul>
    </div>

    <div class="content-block"> 
        <h3>Účastníci sdílení</h3>

        <p>Sdílet elektřinu je možné buď v jednodušším režimu aktivního zákazníka, nebo v rámci energetického společenství.</p>

        <ul>
            <li><strong>Aktivní zákazník</strong> je jednotlivec nebo skupina až jedenácti předávacích míst, které společně vyrábějí elektřinu, například z fotovoltaických panelů, a sdílejí ji mezi sebou. Mohou využívat vyrobenou elektřinu po celé České republice bez ohledu na místo výroby. Tento model umožňuje například využívat elektřinu vyrobenou na chatě i v městském bytě. Proto, abyste se stali aktivním zákazníkem, je třeba se zaregistrovat u EDC, což je jednoduchý a bezplatný proces. K registraci potřebujete znát EAN kódy vašich odběrných míst a mít vlastní zdroj elektřiny, například fotovoltaické panely.</li>
            <li><strong>Energetické společenství</strong> může na rozdíl od aktivního zákazníka zahrnovat větší počet členů a mít složitější strukturu. Jde o neziskové právnické osoby ve formě spolků, družstev nebo jiných korporací. Společenství také často zahrnuje širší spektrum činností, jako je investice do energetické infrastruktury a poskytování energetických služeb. Tento model podporuje lokální ekonomiku a zvyšuje energetickou soběstačnost komunity. Oproti aktivnímu zákazníkovi se musí zaregistrovat nejen u EDC, ale také u Energetického regulačního úřadu.</li>
        </ul>
                <p><strong>Aktivní zákazníci a energetická společenství se mohou sdružovat do skupiny sdílení.</strong> Podle přechodných ustanovení novely energetického zákona Lex OZE II může skupina sdílení do doby, než bude spuštěno tzv. finální řešení EDC, zahrnovat nejvýše 1 000 předávacích / odběrných míst nebo výroben elektřiny. Toto platí na souvislém území správních obvodů nejvýše tří obcí s rozšířenou působností nebo na území hlavního města Prahy.</p>
    </div>
    <div class="content-block">
        <h3>Přínosy sdílení elektřiny pro budoucí energetiku</h3>

        <ul>
            <li>Podporuje vznik energetických komunit, kde si občané a firmy mohou sami vyrábět a sdílet elektřinu. To snižuje energetickou závislost jednotlivých komunit, posiluje místní ekonomiky a přispívá k udržitelnosti.</li>
            <li>Je klíčovým nástrojem pro integraci obnovitelných zdrojů do energetického mixu. Umožňuje efektivní využití čisté energie pro elektrifikaci dopravy, průmyslu a dalších sektorů, čímž přispívá k dosažení klimatických cílů.</li>
            <li>Umožňuje optimalizovat využití obnovitelných zdrojů energie, jako jsou solární a větrné elektrárny. Formou sdílení lze přebytečnou energii z oblastí s vysokou produkcí přenést do oblastí s vyšší poptávkou a zajistit tak stabilní dodávky energie.</li>
            <li>Poskytuje vyšší odolnost proti výpadkům a poruchám, protože problémy v jedné části sítě mohou být kompenzovány energií z jiných lokalit.</li>
        </ul>
    </div>
</section>
 